---
title: "Cíl výzkumu"
lang: cs
---

## Podrobnější popis cíle výzkumu

Výzkumný projekt ai:dolescence má jeden hlavní cíl. Tím je pochopení toho, **jak studenti středních škol vnímají AI, pro jaké účely ji využívají a jaké znalosti a dovednosti v oblasti využívání AI sami mají**. Projekt tak rozšiřuje aktuální znalosti o užívání a dopadu AI na vzdělávání studentů na středních školách. Zajímá nás i vnímání AI učiteli a jejich dosavadní znalosti a zkušenosti s využíváním AI pro účely výuky. Na základě toho výzkum formuluje konkrétní kroky vedoucí k bezpečnému využívání AI nástrojů, a to na celostátní úrovni. **Data budou sbírána pomocí online dotazníku**, který studenti a učitelé vyplní během vyučovací hodiny ve škole. Dotazník obsahuje otázky o postojích, znalostech a dovednostech vztahujících se k AI a otázky o tom, jak se postoje k AI šíří.

## Důležitost výzkumu

### Pro školy

Výzkum školám nabízí unikátní příležitost spolehlivě **zjistit, jak si v rámci tříd studenti stojí vzhledem k využívání AI nástrojů a znalostem**, které o nich mají. K tomu budou využity pokročilé statistické metody, které umožní odhalit hlubší souvislosti, než pouhý popis reality.

### Pro společnost

Výzkum má důležitý společenský přesah. Jedná se o první takto velký výzkum AI gramotnosti u studentů na středních školách v České republice. **Výzkum výrazně přispívá k ukotvení samotného pojmu AI gramotnosti a nabízí společnosti obraz o tom, jak studenti na středních školách s nástroji AI pracují**, proč je využívají, jaký k nim mají vztah a také to, jaké znalosti o nástrojích AI mají. To je **podstatné pro další fungování celé společnosti**, jelikož si projekt klade za cíl přispět k prevenci sociálně patologických jevů a jasně definuje, jaké potřeby mají v oblasti AI sami učitelé.
